<!DOCTYPE html>
<html lang="en">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Aspoň medaili">
    <meta name="apple-mobile-web-app-capable" content="yes">
    <title>Aspoň medaili</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_o_manzelstvi_a_o_sexu_005.html">
    <link rel="next" href="./povidky_o_manzelstvi_a_o_sexu_007.html">
    <meta name="nb-order" content="2">
    <link rel="self" href="povidky_o_manzelstvi_a_o_sexu_006.html">
    <meta name="nb-identifier" content="viewegh-povidky-o-manzelstvi-a-o-sexu-d144518">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1667" data-nb-chars="10435">
    <nav role="doc-toc">
      <ul class="plain section">
        <li><a href="povidky_o_manzelstvi_a_o_sexu_005.html">Čtyři poznámky na úvod (které mi tentokrát připadají nezbytné)</a></li>
        <li><a href="povidky_o_manzelstvi_a_o_sexu_006.html">Aspoň medaili</a></li>
        <li><a href="povidky_o_manzelstvi_a_o_sexu_007.html">Otázka</a></li>
        <li><a href="povidky_o_manzelstvi_a_o_sexu_008.html">Jeden z posledních hezkých dní</a></li>
        <li><a href="povidky_o_manzelstvi_a_o_sexu_009.html">Běž si klidně sám!</a></li>
        <li><a href="povidky_o_manzelstvi_a_o_sexu_010.html">Nos</a></li>
        <li><a href="povidky_o_manzelstvi_a_o_sexu_011.html">Na oči se vyser (Boccaccio po česku)</a></li>
        <li><a href="povidky_o_manzelstvi_a_o_sexu_012.html">Kufr a transcendence</a></li>
        <li><a href="povidky_o_manzelstvi_a_o_sexu_013.html">Umění žít sám a šťastný</a></li>
        <li><a href="povidky_o_manzelstvi_a_o_sexu_014.html">Dva králové</a></li>
        <li><a href="povidky_o_manzelstvi_a_o_sexu_015.html">Úspěšný lov</a></li>
        <li><a href="povidky_o_manzelstvi_a_o_sexu_016.html">IKEA v naději</a></li>
        <li><a href="povidky_o_manzelstvi_a_o_sexu_017.html">Fiacolata</a></li>
        <li><a href="povidky_o_manzelstvi_a_o_sexu_018.html">Psychologie jeřábníka</a></li>
        <li><a href="povidky_o_manzelstvi_a_o_sexu_019.html">Večer s opravdovým chlapem</a></li>
        <li><a href="povidky_o_manzelstvi_a_o_sexu_020.html">Představivost intelektuálů po Osvětimi</a></li>
        <li><a href="povidky_o_manzelstvi_a_o_sexu_021.html">Maruška</a></li>
        <li><a href="povidky_o_manzelstvi_a_o_sexu_022.html">Pejskové a kočičky</a></li>
        <li><a href="povidky_o_manzelstvi_a_o_sexu_023.html">Štafeta lidství</a></li>
        <li><a href="povidky_o_manzelstvi_a_o_sexu_024.html">Vliv tequily na amygdalu známé osobnosti</a></li>
        <li><a href="povidky_o_manzelstvi_a_o_sexu_025.html">Instantní manželka</a></li>
        <li><a href="povidky_o_manzelstvi_a_o_sexu_026.html">Oskar a Terezka bez pointy (Happy End)</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./povidky_o_manzelstvi_a_o_sexu_005.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="13"><span class="idea" data-nb-ref-number="1" id="idea1" data-nb-words="2" data-nb-chars="13">Aspoň medaili</span></h1>
        <section>
          <p class="chunk" data-nb-ref-number="2" data-nb-words="79" data-nb-chars="504"><span class="idea" data-nb-ref-number="2" id="idea2" data-nb-words="79" data-nb-chars="504">Stmívalo se. Když Oskar vyšel z&nbsp;domu, stála už&nbsp;na&nbsp;zastávce. Ani dnes neměla lyže; volné ruce ukrývala v&nbsp;kapsách světlého kožíšku. Podupávala v&nbsp;krémových kozačkách. Pocítil cosi jako spravedlivou převahu, ale jak přicházel blíž, začal si&nbsp;proti své vůli připadat špinavě; věděl, že&nbsp;má&nbsp;na&nbsp;šponovkách několik skvrn a&nbsp;že řídkou tkaninou jeho staré sportovní bundy hned na&nbsp;několika místech vyhřezají bílé chomáče vatelínu. Vzdorně překročil bariéru zahnědlého sněhu na&nbsp;okraji chodníku a&nbsp;přešel přes ulici k&nbsp;ní.</span></p>
        </section>
        <section>
          <p class="chunk" data-nb-ref-number="3" data-nb-words="89" data-nb-chars="536"><span class="idea" data-nb-ref-number="3" id="idea3" data-nb-words="89" data-nb-chars="536">Bydleli se&nbsp;Zuzanou ve&nbsp;stejné ulici, chodili do&nbsp;stejného gymnázia (na jaře je&nbsp;oba čekala maturita) a&nbsp;ještě donedávna i&nbsp;do stejného lyžařského oddílu. Od&nbsp;dětství se&nbsp;po&nbsp;celou zimu scházeli na&nbsp;téhle zastávce a&nbsp;autobusem vyjížděli nahoru nad město na&nbsp;trénink. Dlouhá léta si&nbsp;sedal co&nbsp;nejdále od&nbsp;ní, protože se&nbsp;nemohl dívat na&nbsp;to, jak jí&nbsp;oddílová kombinéza visí podél hubeňoučkých boků a&nbsp;jak jí&nbsp;z&nbsp;masivního skeletu přezkáčů trčí hůlkovité nožičky; bylo mu&nbsp;nepříjemné, že&nbsp;musel s&nbsp;touhle holkou vystupovat z&nbsp;autobusu před očima ostatních kluků.</span></p>
          <p class="chunk" data-nb-ref-number="4" data-nb-words="100" data-nb-chars="631"><span class="idea" data-nb-ref-number="4" id="idea4" data-nb-words="100" data-nb-chars="631">Někdy před třemi lety se&nbsp;to&nbsp;změnilo. Jednoho dne si&nbsp;před ním sundala větrovku&nbsp;– a&nbsp;od té&nbsp;doby jí&nbsp;začal zachmuřeně pomáhat s&nbsp;lyžemi. Později na&nbsp;jednom z&nbsp;tréninků naoko útrpně vyhověl její prosbě a&nbsp;vysvětlil jí&nbsp;techniku oblouku s&nbsp;předkopnutím; to&nbsp;poskytlo jejich hovoru dostatečně pevnou osnovu, takže se&nbsp;rychle sblížili, aniž si&nbsp;toho vlastně všimli. Během jediného týdne se&nbsp;stali kamarády. Začali si&nbsp;vzájemně svěřovat své sportovní plány, na&nbsp;závodech sledovali své jízdy (s&nbsp;jakousi zjitřenou pozorností) a&nbsp;na oslavu občasných drobných úspěchů si&nbsp;v&nbsp;bufetu pod vlekem připíjeli kofolou s&nbsp;plátkem citrónu. Dvakrát se&nbsp;ostýchavě políbili.</span></p>
        </section>
        <section>
          <p class="chunk" data-nb-ref-number="5" data-nb-words="4" data-nb-chars="28"><span class="idea" data-nb-ref-number="5" id="idea5" data-nb-words="4" data-nb-chars="28">„Ahoj,“ pozdravil ji&nbsp;stroze.</span></p>
          <p class="chunk" data-nb-ref-number="6" data-nb-words="3" data-nb-chars="22"><span class="idea" data-nb-ref-number="6" id="idea6" data-nb-words="3" data-nb-chars="22">„Ahoj,“ řekla opatrně.</span></p>
          <p class="chunk" data-nb-ref-number="7" data-nb-words="80" data-nb-chars="478"><span class="idea" data-nb-ref-number="7" id="idea7" data-nb-words="80" data-nb-chars="478">Mlčel, protože věřil, že&nbsp;jeho mlčení je&nbsp;sdostatek výmluvné. Mluvit by&nbsp;měla ona. Omlouvat se&nbsp;– nebo alespoň vysvětlovat. Shodil lyže s&nbsp;ramenou, navyklým pohybem se&nbsp;opřel o&nbsp;hůlky a&nbsp;začal si&nbsp;pohrávat s&nbsp;vázáním. Každá součástka jeho lyžařské výzbroje ji&nbsp;usvědčuje, ujišťoval se&nbsp;v&nbsp;duchu. Usvědčuje ze&nbsp;zrady. Jeho lyže, hůlky, jeho krosnu, kombinézu&nbsp;– všechny ty&nbsp;věci důvěrně znala; cítí tu&nbsp;němou výčitku, která je&nbsp;v&nbsp;nich obsažena? Když k&nbsp;ní krátce vzhlédl, nebyl si&nbsp;tím příliš jistý.</span></p>
          <p class="chunk" data-nb-ref-number="8" data-nb-words="149" data-nb-chars="975"><span class="idea" data-nb-ref-number="8" id="idea8" data-nb-words="149" data-nb-chars="975">„Převlíkni si&nbsp;tu&nbsp;maškarádu a&nbsp;přijeď za&nbsp;mnou,“ řekl co&nbsp;možná pohrdavě, ale už&nbsp;ve&nbsp;chvíli, kdy větu vyslovil, uslyšel její falešný tón. V&nbsp;onom světlém kožíšku totiž nejenže vypadala velmi dobře, ale dokonce i&nbsp;zcela přirozeně, dokonce tak přirozeně, až&nbsp;se&nbsp;zdálo, že&nbsp;právě <em>tohle</em> je&nbsp;její pravá, skutečná podoba a&nbsp;že všechny ty&nbsp;předchozí lyžařské bundy a&nbsp;kombinézy byly jen jakési dočasné převleky pro dětskou hru zvanou sjezdové lyžování… Její sice milý, ale jakoby shovívavý úsměv Oskarovy pochybnosti pouze potvrdil a&nbsp;zároveň ho&nbsp;vyprovokoval k&nbsp;poslednímu zoufalému pokusu, jak získat převahu na&nbsp;svou stranu: s&nbsp;křečovitým úsměvem a&nbsp;také příliš rázně odtáhl límec jejího kožichu, odhodlán jediným posměšným pohledem odsoudit její <em>pozlátkové</em> oblečení&nbsp;– odkryl ale výstřih Zuzaniných šatů, v&nbsp;jehož špičce zasvítila bílá krajka podprsenky. Zaváhání Oskara prozradilo a&nbsp;ze zamýšleného gesta nezůstalo nic; bůhvíproč však kožich nedokázal pustit. Na&nbsp;hřbetu dlaně cítil její teplou pleť.</span></p>
          <p class="chunk" data-nb-ref-number="9" data-nb-words="3" data-nb-chars="13"><span class="idea" data-nb-ref-number="9" id="idea9" data-nb-words="3" data-nb-chars="13">„Je mi&nbsp;zima.“</span></p>
          <p class="chunk" data-nb-ref-number="10" data-nb-words="24" data-nb-chars="144"><span class="idea" data-nb-ref-number="10" id="idea10" data-nb-words="24" data-nb-chars="144">Řekla to&nbsp;<em>koketně</em>, uvědomil si. Stáhl ruku nazpět a&nbsp;ona si&nbsp;přitáhla límec těsně ke&nbsp;krku; vlahý vzduch, který tím vytěsnila ven, příjemně zavoněl.</span></p>
          <p class="chunk" data-nb-ref-number="11" data-nb-words="11" data-nb-chars="62"><span class="idea" data-nb-ref-number="11" id="idea11" data-nb-words="11" data-nb-chars="62">„Převlíkni si&nbsp;tu&nbsp;maškarádu a&nbsp;přijeď za&nbsp;mnou,“ řekla s&nbsp;úsměvem.</span></p>
        </section>
        <section>
          <p class="chunk" data-nb-ref-number="12" data-nb-words="56" data-nb-chars="359"><span class="idea" data-nb-ref-number="12" id="idea12" data-nb-words="56" data-nb-chars="359">Loni začal její vztah k&nbsp;lyžím prodělávat značné změny. Nešlo si&nbsp;toho nevšimnout. Hovory o&nbsp;tréninkovém plánu ji&nbsp;nudily; očividně naopak ožívala, kdykoli se&nbsp;řeč stočila na&nbsp;trenérovy milostné pletky. Na&nbsp;tréninky přicházela často pozdě a&nbsp;ihned po&nbsp;nich se&nbsp;převlékala. Odmítala nosit kulicha, takže i&nbsp;v&nbsp;mrazech jezdila prostovlasá; do&nbsp;kofoly si&nbsp;někdy přidávala rum.</span></p>
          <p class="chunk" data-nb-ref-number="13" data-nb-words="25" data-nb-chars="168"><span class="idea" data-nb-ref-number="13" id="idea13" data-nb-words="25" data-nb-chars="168">Oskar tomu zprvu nepřikládal žádnou zvláštní pozornost; pokud věděl, prošla tímhle stadiem většina holek v&nbsp;oddíle. Netušil ale, že&nbsp;začne přicházet na&nbsp;zastávku bez lyží.</span></p>
        </section>
        <section>
          <p class="chunk" data-nb-ref-number="14" data-nb-words="53" data-nb-chars="344"><span class="idea" data-nb-ref-number="14" id="idea14" data-nb-words="53" data-nb-chars="344">Autobus byl poloprázdný. Těch pár lidí, co&nbsp;tu&nbsp;bylo, mířilo stejně jako Zuzana do&nbsp;nové vinárny pod lyžařskými vleky a&nbsp;na Oskara pohlíželi s&nbsp;onou blazeovanou chápavostí, s&nbsp;jakou lidé v&nbsp;kravatách obvykle pohlížejí na&nbsp;zpoceného večerního běžce. Rozčilovalo ho, že&nbsp;sjezdovky v&nbsp;jejich očích zjevně představují jen jakýsi nedůležitý doplněk k&nbsp;vinárně.</span></p>
          <p class="chunk" data-nb-ref-number="15" data-nb-words="52" data-nb-chars="299"><span class="idea" data-nb-ref-number="15" id="idea15" data-nb-words="52" data-nb-chars="299">Seděli vedle sebe jako už&nbsp;tolikrát, a&nbsp;přece to&nbsp;tentokrát bylo jiné. Sevřel lyže mezi koleny. Když je&nbsp;předloni fasovali, zářivě nové, ze&nbsp;samého nadšení si&nbsp;je&nbsp;vzal na&nbsp;noc do&nbsp;pokoje; položil je&nbsp;vedle postele a&nbsp;ve tmě se&nbsp;pak dotýkal jejich hladkých skluznic a&nbsp;nabroušených hran. Zuzana to&nbsp;dělávala taky.</span></p>
          <p class="chunk" data-nb-ref-number="16" data-nb-words="20" data-nb-chars="118"><span class="idea" data-nb-ref-number="16" id="idea16" data-nb-words="20" data-nb-chars="118">Začala se&nbsp;ho&nbsp;vyptávat na&nbsp;blížící se&nbsp;republikové přebory; slyšela prý od&nbsp;trenéra, že&nbsp;Oskar má&nbsp;reálnou šanci na&nbsp;medaili.</span></p>
          <p class="chunk" data-nb-ref-number="17" data-nb-words="10" data-nb-chars="59"><span class="idea" data-nb-ref-number="17" id="idea17" data-nb-words="10" data-nb-chars="59">„Uvidíme,“ řekl Oskar odměřeně, ale v&nbsp;duchu ho&nbsp;to&nbsp;potěšilo.</span></p>
          <p class="chunk" data-nb-ref-number="18" data-nb-words="44" data-nb-chars="292"><span class="idea" data-nb-ref-number="18" id="idea18" data-nb-words="44" data-nb-chars="292">Hovořila dál, a&nbsp;přestože mluvila zasvěceně, přestože používala správná slangová slova, Oskarovi to&nbsp;znělo cize&nbsp;– jako by&nbsp;ta&nbsp;slova kradla. Připadalo mu, že&nbsp;odpovídá pouze jakési dobře informované redaktorce okresních novin. V&nbsp;půli příští věty podrážděně zmlkl a&nbsp;po zbytek cesty už&nbsp;nepromluvili.</span></p>
          <p class="chunk" data-nb-ref-number="19" data-nb-words="34" data-nb-chars="219"><span class="idea" data-nb-ref-number="19" id="idea19" data-nb-words="34" data-nb-chars="219">Vystoupili a&nbsp;sníh jim zaskřípal pod nohama; bylo ho&nbsp;tu&nbsp;o&nbsp;poznání víc než dole ve&nbsp;městě. Tma už&nbsp;obsáhla celý obzor; temnými plochami lesa slabě prosvítaly reflektory osvětlující sjezdovku. Vinárna zářila fialovými neony.</span></p>
          <p class="chunk" data-nb-ref-number="20" data-nb-words="8" data-nb-chars="49"><span class="idea" data-nb-ref-number="20" id="idea20" data-nb-words="8" data-nb-chars="49">„Jdu tam sama,“ řekla, když stanuli před vchodem.</span></p>
          <p class="chunk" data-nb-ref-number="21" data-nb-words="24" data-nb-chars="160"><span class="idea" data-nb-ref-number="21" id="idea21" data-nb-words="24" data-nb-chars="160">Zevnitř vycházela hudba. V&nbsp;průhledu mezi budovami bylo vidět žlutý, místy téměř oranžový sníh a&nbsp;pohybující se&nbsp;kotvy vleku; oddílový dorost právě končil trénink.</span></p>
          <p class="chunk" data-nb-ref-number="22" data-nb-words="2" data-nb-chars="10"><span class="idea" data-nb-ref-number="22" id="idea22" data-nb-words="2" data-nb-chars="10">„Já taky.“</span></p>
          <p class="chunk" data-nb-ref-number="23" data-nb-words="20" data-nb-chars="113"><span class="idea" data-nb-ref-number="23" id="idea23" data-nb-words="20" data-nb-chars="113">Kolem prošly dvě dvojice, kterých si&nbsp;všiml už&nbsp;v&nbsp;autobusu; jeden z&nbsp;mužů otevřel dveře a&nbsp;hudba na&nbsp;okamžik zesílila.</span></p>
          <p class="chunk" data-nb-ref-number="24" data-nb-words="7" data-nb-chars="42"><span class="idea" data-nb-ref-number="24" id="idea24" data-nb-words="7" data-nb-chars="42">S&nbsp;úsměvem pokrčila rameny a&nbsp;zdvihla obočí.</span></p>
          <p class="chunk" data-nb-ref-number="25" data-nb-words="4" data-nb-chars="18"><span class="idea" data-nb-ref-number="25" id="idea25" data-nb-words="4" data-nb-chars="18">„No tak asi <em>ahoj</em>?“</span></p>
          <p class="chunk" data-nb-ref-number="26" data-nb-words="8" data-nb-chars="38"><span class="idea" data-nb-ref-number="26" id="idea26" data-nb-words="8" data-nb-chars="38">Nechápal, kde se&nbsp;v&nbsp;ní ta&nbsp;převaha bere.</span></p>
          <p class="chunk" data-nb-ref-number="27" data-nb-words="3" data-nb-chars="21"><span class="idea" data-nb-ref-number="27" id="idea27" data-nb-words="3" data-nb-chars="21">„Ahoj,“ řekl chladně.</span></p>
          <p class="chunk" data-nb-ref-number="28" data-nb-words="62" data-nb-chars="384"><span class="idea" data-nb-ref-number="28" id="idea28" data-nb-words="62" data-nb-chars="384">Přehodil si&nbsp;lyže na&nbsp;druhé rameno, ačkoliv jejich váhu téměř necítil, a&nbsp;po betonovém ochozu zamířil k&nbsp;vleku. Už&nbsp;se&nbsp;neotočil, ale když procházel pod okny vestibulu vinárny, spatřil Zuzanu ještě jednou: stála před zrcadlem, už&nbsp;bez kožichu; nahé paže právě zdvihala k&nbsp;vlasům v&nbsp;zátylku. Namalované rty, v&nbsp;nichž svírala vlásenku, měla pevně semknuté, ale přesto se&nbsp;její ústa mírně usmívala.</span></p>
          <p class="chunk" data-nb-ref-number="29" data-nb-words="112" data-nb-chars="758"><span class="idea" data-nb-ref-number="29" id="idea29" data-nb-words="112" data-nb-chars="758">Oskar obvykle během první jízdy prováděl na&nbsp;vleku různé protahovací cviky, ale nyní se&nbsp;jen ochable nechával unášet kotvou; hole navléknuté na&nbsp;zápěstích táhl za&nbsp;sebou jako nepohodlnou přítěž. Ocelové lano spěchalo k&nbsp;příštímu stožáru. Lyže tiše klouzaly vyjetou stopou, na&nbsp;níž větve smrků, lemujících osvětlenou sjezdovku, vytvářely pokroucené bizarní stíny. Mistrovství se&nbsp;blížilo a&nbsp;on chtěl medaili. Ještě nikdy nezískal velkou medaili: vyhrál sice pár oblastních závodů, takže měl několik takových těch lehounkých hliníkových medailí (a samozřejmě i&nbsp;pár diplomů a&nbsp;taky dvě ošklivé broušené vázy), ale opravdovou <em>těžkou</em> medaili, jaké se&nbsp;dávají na&nbsp;republikových přeborech, takovou nezískal nikdy. Sevřel pěst, jako kdyby už&nbsp;ten tvrdý, těžký kov držel v&nbsp;dlani.</span></p>
          <p class="chunk" data-nb-ref-number="30" data-nb-words="100" data-nb-chars="604"><span class="idea" data-nb-ref-number="30" id="idea30" data-nb-words="100" data-nb-chars="604">Nahoře studeně foukalo. Trenér Oskarovi předal pokyny pro dnešní trénink, podíval se&nbsp;na&nbsp;jeho první tři jízdy, pochválil ho&nbsp;a&nbsp;potom ho&nbsp;předčasně opustil, neboť spěchal kamsi na&nbsp;ples. Poslední žáčci už&nbsp;také skončili, takže Oskar zůstal na&nbsp;sjezdovce téměř sám&nbsp;– pouze se&nbsp;dvěma kolegy z&nbsp;odddílu a&nbsp;několika rekreačními lyžaři. Bůhvíproč si&nbsp;tu&nbsp;v&nbsp;pátek večer otlouká ruce o&nbsp;dřevěné klacky, když většina lidí někde tančí a&nbsp;popíjí… Jezdilo se&nbsp;mu&nbsp;dobře, ale cítil jen stín obvyklé radosti&nbsp;– zůstala mu&nbsp;pouze jakási podivná zarputilost, ale nebyl si&nbsp;jistý, zda mu&nbsp;vystačí na&nbsp;oněch trenérem předepsaných třicet jízd.</span></p>
        </section>
        <section>
          <p class="chunk" data-nb-ref-number="31" data-nb-words="27" data-nb-chars="155"><span class="idea" data-nb-ref-number="31" id="idea31" data-nb-words="27" data-nb-chars="155">Když přijel popáté dolů, čekala na&nbsp;něho u&nbsp;vleku. Dříve spolu po&nbsp;pěti jízdách chodívali na&nbsp;čaj&nbsp;– a&nbsp;také teď palcem a&nbsp;ukazováčkem objímala kouřící skleničku.</span></p>
          <p class="chunk" data-nb-ref-number="32" data-nb-words="4" data-nb-chars="24"><span class="idea" data-nb-ref-number="32" id="idea32" data-nb-words="4" data-nb-chars="24">„Vypij to,“ usmívala se.</span></p>
          <p class="chunk" data-nb-ref-number="33" data-nb-words="81" data-nb-chars="495"><span class="idea" data-nb-ref-number="33" id="idea33" data-nb-words="81" data-nb-chars="495">Přičichl si&nbsp;a&nbsp;nesouhlasně zavrtěl hlavou: byl to&nbsp;grog. Připadalo mu&nbsp;to&nbsp;dětinské. Chce ho&nbsp;snad opít? Grog už&nbsp;nebyl nijak vřelý, a&nbsp;tak ho&nbsp;mohl vypít naráz. Mlčky jí&nbsp;vrátil skleničku, elegantně se&nbsp;odrazil od&nbsp;zábradlí a&nbsp;jediným pohybem si&nbsp;přitáhl nejbližší kotvu; v&nbsp;duchu ho&nbsp;ta&nbsp;dokonalá souhra potěšila. Tentokrát během jízdy nahoru cvičil a&nbsp;ihned z&nbsp;dojezdu se&nbsp;s&nbsp;vervou vrhl mezi červené a&nbsp;modré branky. Medaili medaili medaili medaili medaili medaili, skandoval nahlas v&nbsp;rytmu jednotlivých oblouků.</span></p>
          <p class="chunk" data-nb-ref-number="34" data-nb-words="100" data-nb-chars="611"><span class="idea" data-nb-ref-number="34" id="idea34" data-nb-words="100" data-nb-chars="611">Po&nbsp;desáté jízdě stála Zuzana znovu dole se&nbsp;sklenicí v&nbsp;ruce. Chtěl odmítnout, ale potom se&nbsp;rozhodl na&nbsp;její hru přistoupit: bez jediného slova grog vypil, nasedl na&nbsp;kotvu a&nbsp;odjel. V&nbsp;útrobách cítil příjemné teplo. Co&nbsp;tím sleduje? Chce ho&nbsp;snad takto naivně ve&nbsp;svém sportovním pádu strhnout s&nbsp;sebou? Žárlí na&nbsp;jeho případný úspěch na&nbsp;republikových přeborech? Nebo je&nbsp;to&nbsp;jen hra, projev jejího sportovního ducha, jakési soutěživé přetahování mezi vinárnou a&nbsp;sjezdovkou? Také ho&nbsp;napadlo, zda si&nbsp;na&nbsp;něm pouze netestuje svou přitažlivost? Tah kotvy náhle povolil; byl nahoře a&nbsp;neměl čas na&nbsp;nějaké podobně nesmyslné úvahy.</span></p>
        </section>
        <section>
          <p class="chunk" data-nb-ref-number="35" data-nb-words="101" data-nb-chars="615"><span class="idea" data-nb-ref-number="35" id="idea35" data-nb-words="101" data-nb-chars="615">Po&nbsp;dvacáté jízdě a&nbsp;čtvrtém grogu si&nbsp;stoupla na&nbsp;jeho přezkáče a&nbsp;dlouze ho&nbsp;políbila. Oskar jí&nbsp;polibek vrátil a&nbsp;potom odhodil rukavice a&nbsp;hůlky do&nbsp;sněhu a&nbsp;s&nbsp;obratností, která ho&nbsp;samotného překvapila, vklouzl rukou do&nbsp;košíčku její podprsenky; vzápětí se&nbsp;své odvahy polekal, ale když k&nbsp;ní vzhlédl, s&nbsp;úlevou zjistil, že&nbsp;se&nbsp;i&nbsp;nadále tváří velmi mile. V&nbsp;té chvíli už&nbsp;považoval sjezdové lyžování za&nbsp;nanejvýš absurdní sportovní disciplínu&nbsp;– nedokázal například pochopit, proč by&nbsp;měl nyní uchopit onu podivnou kovovou tyč a&nbsp;pojedenadvacáté se&nbsp;jí&nbsp;nechat vláčet až&nbsp;na&nbsp;vrchol toho zcela nezajímavého, skrz naskrz promrzlého kopce.</span></p>
          <p class="chunk" data-nb-ref-number="36" data-nb-words="37" data-nb-chars="231"><span class="idea" data-nb-ref-number="36" id="idea36" data-nb-words="37" data-nb-chars="231">Ochotně následoval Zuzanu do&nbsp;vinárny a&nbsp;musel uznat, že&nbsp;její osazenstvo tvoří samí milí lidé; přítomné dívky se&nbsp;uznale vyjadřovaly o&nbsp;jeho <em>horském</em> opálení, a&nbsp;když s&nbsp;nimi později (v ponožkách) tančil, obdivně mu&nbsp;mačkaly svalnaté ruce.</span></p>
          <p class="chunk" data-nb-ref-number="37" data-nb-words="13" data-nb-chars="75"><span class="idea" data-nb-ref-number="37" id="idea37" data-nb-words="13" data-nb-chars="75">„Lásko,“ řekla mu&nbsp;Zuzana na&nbsp;zpáteční cestě domů, „byla jsem na&nbsp;tebe pyšná.“</span></p>
        </section>
        <section>
          <p class="chunk" data-nb-ref-number="38" data-nb-words="14" data-nb-chars="74"><span class="idea" data-nb-ref-number="38" id="idea38" data-nb-words="14" data-nb-chars="74">O&nbsp;necelý rok později přišla Zuzana do&nbsp;jiného stavu a&nbsp;krátce nato se&nbsp;vzali.</span></p>
          <p class="chunk" data-nb-ref-number="39" data-nb-words="20" data-nb-chars="139"><span class="idea" data-nb-ref-number="39" id="idea39" data-nb-words="20" data-nb-chars="139">Kdykoli Oskar tento příběh vyprávěl, snažil se&nbsp;zdůraznit spíše jeho komickou stránku a&nbsp;většinou se&nbsp;mu&nbsp;skutečně dostávalo pobaveného ohlasu.</span></p>
          <p class="chunk" data-nb-ref-number="40" data-nb-words="16" data-nb-chars="113"><span class="idea" data-nb-ref-number="40" id="idea40" data-nb-words="16" data-nb-chars="113">„Láska zvítězila,“ smáli se&nbsp;posluchači a&nbsp;Oskar s&nbsp;nimi, přestože takový výklad pokládal za&nbsp;poněkud zjednodušující.</span></p>
        </section>
        <section>
          <p class="chunk" data-nb-ref-number="41" data-nb-words="28" data-nb-chars="179"><span class="idea" data-nb-ref-number="41" id="idea41" data-nb-words="28" data-nb-chars="179">Jednoho večera, zatímco roztíral po&nbsp;jejím již značně vystouplém břichu laciné tělové mléko, obvinil Oskar žertem Zuzanu, že&nbsp;mu&nbsp;možná překazila to&nbsp;jediné, co&nbsp;mohl v&nbsp;životě dokázat.</span></p>
          <p class="chunk" data-nb-ref-number="42" data-nb-words="9" data-nb-chars="67"><span class="idea" data-nb-ref-number="42" id="idea42" data-nb-words="9" data-nb-chars="67">„Snad nemyslíš lyže?“ opáčila škádlivě, což Oskara trochu popudilo.</span></p>
          <p class="chunk" data-nb-ref-number="43" data-nb-words="14" data-nb-chars="86"><span class="idea" data-nb-ref-number="43" id="idea43" data-nb-words="14" data-nb-chars="86">„A&nbsp;co jinýho?“ nechápal. „Měl jsem tenkrát formu, všichni to&nbsp;říkali, byl jsem dobrej…“</span></p>
          <p class="chunk" data-nb-ref-number="44" data-nb-words="6" data-nb-chars="50"><span class="idea" data-nb-ref-number="44" id="idea44" data-nb-words="6" data-nb-chars="50">V&nbsp;Zuzaniných očích bůhvíproč zlomyslně zajiskřilo.</span></p>
          <p class="chunk" data-nb-ref-number="45" data-nb-words="9" data-nb-chars="60"><span class="idea" data-nb-ref-number="45" id="idea45" data-nb-words="9" data-nb-chars="60">„Dobrej?“ řekla. „Tak mi&nbsp;ukaž aspoň jednu <em>pořádnou</em> medaili…“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./povidky_o_manzelstvi_a_o_sexu_007.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>