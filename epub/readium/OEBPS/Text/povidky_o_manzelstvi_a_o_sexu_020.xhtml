<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>povidky_o_manzelstvi_a_o_sexu-17</title>
  <link href="../Styles/povidky_o__idstyles.css" rel="stylesheet" type="text/css" />
</head>

<body id="povidky_o_manzelstvi_a_o_sexu" xml:lang="cs-CZ">
  <div>
    <p class="MLP-uroven2-kapitola" id="toc_marker-16">Představivost intelektuálů po Osvětimi</p>

    <p class="MLP-text-bez1radku">Byl pátek večer a&nbsp;v&nbsp;hospodě nebyla volná už ani jediná židle, ale Oskarovi, který jako obvykle strávil celý den v&nbsp;samotě a&nbsp;tichu své pracovny, přišel všechen ten hluk docela vhod. Vrchní zrovna sbíral prázdné půllitry.</p>

    <p class="MLP-text">„Ještě tři?“ zeptal se.</p>

    <p class="MLP-text">Byl to zavalitý, zhruba padesátiletý muž s&nbsp;prošedivělými skráněmi; kolem zarudlých koutků nápadně světlých očí měl celé vějíře hlubokých vrásek.</p>

    <p class="MLP-text">„Pro mě už ne,“ řekl Helmut Oskarovi. „Musím domů za svou dobrou ženou. Vážně.“</p>

    <p class="MLP-text">„Dáme si ještě jedno&nbsp;– a&nbsp;jdeme,“ řekl Oskar.</p>

    <p class="MLP-text">„Tak dobře,“ souhlasil Helmut a&nbsp;vrátil se k&nbsp;předmětu hovoru. „Já vlastně nevím, jestli mám… ehm… rád silonky. Spíš asi ne.“</p>

    <p class="MLP-text">Přemítavě pokyvoval svou již téměř holou hlavou a&nbsp;ukazováčkem se přitom dotýkal kulatých obrub malých brýlí.</p>

    <p class="MLP-text">„Tak je nenoste, pane redaktore,“ řekl klidně vrchní a&nbsp;mrkl na Oskara s&nbsp;Martinem. „Do ničeho se nenuťte.“</p>

    <p class="MLP-text">Helmut se usmál; mezi jeho řezákem a&nbsp;stoličkou zela černá mezera (před pár dny se mu definitivně rozpadl keramický můstek), ale Oskarovi se jeho nedokonalý, navíc jakoby trochu ostýchavý úsměv líbil.</p>

    <p class="MLP-text">„Chm, jasně. Ne, tak dobře, co vy?“ řekl Helmut a&nbsp;po svém zvyku k&nbsp;vrchnímu prudce vzhlédl. „Vy… ehm… máte rád na ženských punčocháče?“</p>

    <p class="MLP-text">Zdálo se, že vrchní o&nbsp;jeho otázce vážně přemýšlí.</p>

    <p class="MLP-text">„Já nevim,“ řekl vrchní. „Někdy se za ně chytaj nehty, že jo… Čistě z&nbsp;praktickýho hlediska mi taky vadí, že je to drahý jako svině, a&nbsp;přitom to nic nevydrží. Ženská si sedne na ratanový křeslo nebo se přivítá s&nbsp;čubou&nbsp;– a&nbsp;punčochy jsou ve vteřině v&nbsp;hajzlu.“</p>

    <p class="MLP-text">„To je pravda,“ zasmál se Martin; založil si ruce za hlavu, protáhl se (měl chronické zdravotní problémy se zády) a&nbsp;nohy natáhl před sebe.</p>

    <p class="MLP-text">„Joj, hoši, hoši,“ řekl.</p>

    <p class="MLP-text">„Ale v&nbsp;zimě zas patřej punčochy tak nějak k&nbsp;věci, ne?“ uvažoval hlasitě vrchní. „V&nbsp;zimě taková ta bílá, neopálená noha vypadá bez punčocháčů blbě&nbsp;– jestli teda, pánové, souhlasíte?“</p>

    <p class="MLP-text">„Já jo,“ řekl Oskar. „V&nbsp;zimě to vypadá <span class="MLP-znak-kurziva-11b">vulgárně</span>.“</p>

    <p class="MLP-text">„Já taky,“ připustil Martin.</p>

    <p class="MLP-text">„Já nesouhlasím,“ řekl Helmut.</p>

    <p class="MLP-text">„Každej máme holt svý, ne?“ řekl vrchní. „Když vo tom tak přemejšlim, tak se mi taky vždycky líbilo, jak pod nima ženskejm v&nbsp;zimě vymrzne spodek. Pod sukní. Přijdete večer s&nbsp;ženskou domů, vlezete s&nbsp;ní pod duchnu&nbsp;– a&nbsp;ještě po hodině má prdel pořád tak nádherně studenou.“</p>

    <p class="MLP-text">Téma ho očividně zaujalo. Výčepní už na něj volal, ale on se ještě obrátil k&nbsp;Oskarovi.</p>

    <p class="MLP-text">„Nepřipadá vám, Mistře, že vymrzlá je taková jakoby pevnější?“</p>

    <p class="MLP-text">„Přesně!“ zvolal Oskar. „Přesně o&nbsp;tom jsem před chvílí mluvil.“</p>

    <p class="MLP-text">Vrchní mu spokojeně zasalutoval ukazováčkem a&nbsp;odběhl k&nbsp;výčepu.</p>

    <p class="MLP-text">„Mně se nelíbí, jak se jim to pořád shrnuje,“ řekl Helmut odmítavě. „Anebo jak se jim v&nbsp;rozkroku dělá taková ta prázdná vzduchová kapsa!“</p>

    <p class="MLP-text">„To je snad probůh jenom otázka správný velikosti, ne?“ namítl logicky Martin, ale Helmuta to nepřesvědčilo.</p>

    <p class="MLP-text">„Jednou jsem na náměstí Míru spatřil mladou ženu, kterak si vyklepává drobný kamínek z&nbsp;lodičky,“ řekl Oskar. „Umíte si to představit, že? Jak balancuje na jedný noze, botu v&nbsp;ruce, a&nbsp;jak si mne chodidlo… Chodidlo v&nbsp;<span class="MLP-znak-kurziva-11b">punčocháčích</span>, samozřejmě,“ obrátil se na Helmuta. „A&nbsp;bylo v&nbsp;tom víc sexu než v&nbsp;deseti penthousech dohromady!“</p>

    <p class="MLP-text">Záměrně přeháněl, aby dostatečně zdůraznil, co chtěl říct.</p>

    <p class="MLP-text">„Blbost,“ řekl Helmut.</p>

    <p class="MLP-text">„Já ti něco řeknu,“ hájil svou pravdu Oskar, „punčocháče, myslím pochopitelně padnoucí, neshrnující se punčocháče bez vzduchové kapsy, jsou pro mě něco jako <span class="MLP-znak-kurziva-11b">esence ženství</span>!“</p>

    <p class="MLP-text">„Hm,“ vrtěl Helmut hlavou a&nbsp;potom k&nbsp;Oskarovi vzhlédl: „Esence jakožto podstata, nebo esence jako výtažek čili tresť?“</p>

    <p class="MLP-text">„Jakožto <span class="MLP-znak-kurziva-11b">podstata</span>, samozřejmě.“</p>

    <p class="MLP-text">„Chm, a&nbsp;víš, co je… ehm… <span class="MLP-znak-kurziva-11b">tresť</span> z&nbsp;dámskej punčoch?“ usmíval se Helmut. „Zaschlej pot!“</p>

    <p class="MLP-text">Oskar se znechuceně obrátil k&nbsp;Martinovi.</p>

    <p class="MLP-text">„S&nbsp;ním nemá cenu bavit se o&nbsp;ženskejch,“ pravil. „On je úplně mimo.“</p>

    <p class="MLP-text">„Jo!“ smál se Helmut jakoby pro sebe. „Zapařený smradlavý teplíčko. Esence ženství!“</p>

    <p class="MLP-text">Oskar si povzdychl. Dvojice u&nbsp;malého sousedního stolu odcházela, ale uvolněná místa ihned obsadily dvě přibližně dvacetileté dívky, které až dosud seděly u&nbsp;jednoho ze vzdálenějších stolů s&nbsp;jakousi početnou skupinou, do níž&nbsp;– jak právě vyšlo najevo&nbsp;– nepatřily. Oskar si všiml, že Martin je s&nbsp;obvyklou neomaleností už delší dobu pozoruje.</p>

    <p class="MLP-text">„Dneska jsem ve městě kupoval svému otci dárek k&nbsp;narozeninám,“ řekl Oskar. „Posloucháte mě?“</p>

    <p class="MLP-text">„Samozřejmě že tě posloucháme,“ řekl Martin naoko dotčeně, ale nespouštěl z&nbsp;dívek zrak, neboť si právě svlékaly svetry. Jejich hlavy se zpod vlny vyklubaly naprosto současně a&nbsp;dívky (a Martin s&nbsp;nimi) se tomu zasmály; obě dvě měly pod svetrem přiléhavé černé tričko. Helmut už je pozoroval také.</p>

    <p class="MLP-text">„Šel jsem si ho nechat zabalit do Tesca&nbsp;– do oddělení dárkové služby,“ řekl Oskar poněkud uraženě.</p>

    <p class="MLP-text"><span>Helmut se oběma rukama chytil za holou hlavu a&nbsp;nesouhlasně zachrochtal&nbsp;– jako ostatně pokaždé, kdykoli byl svědkem Oskarovy podobné zaslepeně spokojené zabydlenosti v&nbsp;tomto strašlivém světě (například když mu Oskar ukazoval fotografie z&nbsp;dovolené nebo když mu předváděl zrekonstruovaný byt, ale třeba i&nbsp;tehdy, když se víceméně náhodně zmínil, že si k&nbsp;večeři telefonicky objednal pizzu s&nbsp;tuňákem&nbsp;– to všechno byly důkazy, které Oskara v&nbsp;očích Helmuta usvědčovaly z&nbsp;jakési blíže neurčené zrady, ne-li dokonce z&nbsp;korupce).</span></p>

    <p class="MLP-text">„No,“ usmál se Oskar rezignovaně, neboť dnes opravdu nehodlal Helmuta přesvědčovat, že <span class="MLP-znak-kurziva-11b">žít v&nbsp;pravdě</span> a&nbsp;nechat si zabalit dárek v&nbsp;dárkové službě se kupodivu tak úplně nevylučuje, „a přede mnou ve frontě stála asi pětatřicetiletá žena&nbsp;– zajímá tě to, i&nbsp;když měla punčocháče?“ obrátil se na Helmuta.</p>

    <p class="MLP-text">„Ne,“ řekl Helmut.</p>

    <p class="MLP-text">„Ona si <span class="MLP-znak-kurziva-11b">taky</span> nechávala zabalit dárek. Byla poněkud nevkusně oblečená a&nbsp;zmíněný dárek byl rovněž nevkusný&nbsp;– jakási skutečně příšerná pánská kosmetická souprava. Uvěříte-li mi to, nebudu vaši už beztak unavenou pozornost zatěžovat podrobným popisem.“</p>

    <p class="MLP-text">„Věříme ti to,“ pravil Martin a&nbsp;znovu se podíval směrem k&nbsp;dívkám.</p>

    <p class="MLP-text">„Výběru balicího papíru a&nbsp;ozdobné mašle věnovala ta žena mimořádnou pozornost. Po dlouhém váhání se nakonec rozhodla pro ten jednoznačně nejošklivější papír a&nbsp;pro tu naprosto nejodpornější mašli, co tam měli,“ pokračoval zatvrzele Oskar. „Když ale odcházela, vypadala nanejvýš šťastně. Bylo vidět, že se velice těší, až tenhle krásný a&nbsp;navíc nádherně zabalený dárek manželovi předá.“</p>

    <p class="MLP-text">„Hm,“ řekl Helmut. „A&nbsp;jaká je pointa?“</p>

    <p class="MLP-text">„Žádná. Přemýšlel jsem ale o&nbsp;jejím manželovi&nbsp;– uvědomte si, že bude zhruba stejně tak starý jako my, mohli bychom být klidně na jeho místě… Utěšoval jsem se tím, že on celou tu hrůzu patrně nevnímá&nbsp;– ale co když to <span class="MLP-znak-kurziva-11b">vidí</span>? Co když taky <span class="MLP-znak-kurziva-11b">ví</span>? Umíte si to představit?“</p>

    <p class="MLP-text">Martin pokýval hlavou, což byla bohužel jediná odezva, které se Oskarovu krátkému příběhu dostalo. Helmut byl už nějakou chvíli očividně duchem jinde&nbsp;– zdálo se, že se k&nbsp;čemusi odhodlává.</p>

    <p class="MLP-text">„Chcete něco říct?“ řekl a&nbsp;překotně vzhlédl k&nbsp;oběma přátelům. „Ale <span class="MLP-znak-kurziva-11b">přísahejte</span>, přísahejte, že to nikomu neřeknete!“</p>

    <p class="MLP-text">„Vsadím se, že neměla punčocháče,“ řekl Martin.</p>

    <p class="MLP-text">„Přísahejte!“ volal Helmut.</p>

    <p class="MLP-text">„Tak přísaháme,“ řekl Oskar.</p>

    <p class="MLP-text">„Poslouchejte,“ řekl Helmut.</p>

    <p class="MLP-text">Sepnuté ruce měl položené na desce stolu, a&nbsp;jak se k&nbsp;nim rytmicky skláněl, působil poněkud orientálně.</p>

    <p class="MLP-text">„Poslouchejte: před měsícem jsem poznal… ehm… krásnou mladou dívku. Skutečnou <span class="MLP-znak-kurziva-11b">krasavici</span>!“ zdůraznil se zdviženým prstem, hledě na své přátele vážnýma očima.</p>

    <p class="MLP-text">„A&nbsp;o&nbsp;čem jste si, Helmut, s&nbsp;tou krasavicí povídali?“ řekl Martin. „O&nbsp;Benešových dekretech&nbsp;– nebo snad o&nbsp;Osvětimi?“</p>

    <p class="MLP-text">„Nebo o&nbsp;útěku pana Glazara z&nbsp;Treblinky?“ řekl Oskar.</p>

    <p class="MLP-text"><span>„Hm,“ ušklíbl se Helmut, pokyvuje přitom hlavou. „Jasně. Jenomže… ehm… holocaust je pro mě naprosto základní,</span> <span class="MLP-znak-kurziva-11b">základní</span><span>&nbsp;–“</span></p>

    <p class="MLP-text">„Konverzační okruh,“ řekl Martin. „To všichni víme.“</p>

    <p class="MLP-text">„Nikdo, kdo se… ehm… narodil v&nbsp;tomto století, nemůže přece <span class="MLP-znak-kurziva-11b">nevědět</span> o&nbsp;holocaustu!“ pravil Helmut nanejvýš naléhavě a&nbsp;výhružně své přátele pozoroval.</p>

    <p class="MLP-text">„O&nbsp;tom se ale nikdo nepře,“ řekl klidně Oskar. „Lišíme se jen v&nbsp;názoru na to, zda je opravdu nevyhnutelné mluvit o&nbsp;hrůzách holocaustu na prvním rande.“</p>

    <p class="MLP-text">„To je pravda,“ připustil nečekaně Helmut. „To máš pravdu.“</p>

    <p class="MLP-text">„Možná by ses mohl, Helmute, občas chovat trochu <span class="MLP-znak-kurziva-11b">účelově</span>,“ radil mu Oskar přátelsky. „Můžeš přece tu klíčovou informaci o&nbsp;pár dní odložit… Mám jakýsi neurčitý pocit, že by to tvé šance na seznámení s&nbsp;mladými dívkami dost významně zvýšilo.“</p>

    <p class="MLP-text">„Jasně,“ smál se Martin. „Možná by pak některá byla ochotná sejít se s&nbsp;tebou ještě jednou…“</p>

    <p class="MLP-text">V&nbsp;očích Helmuta významně zablýsklo.</p>

    <p class="MLP-text">„<span class="MLP-znak-kurziva-11b">Sešla</span> se se mnou,“ řekl. „<span class="MLP-znak-kurziva-11b">Byla</span> u&nbsp;mě.“</p>

    <p class="MLP-text">„Vážně?“ řekl Martin s&nbsp;nelíčeným překvapením.</p>

    <p class="MLP-text">„Kolik jí je?“ zeptal se Oskar.</p>

    <p class="MLP-text">Helmut se znovu chytil za hlavu.</p>

    <p class="MLP-text">„Osmnáct!“ zaúpěl. „Osmnáct, panebože!“</p>

    <p class="MLP-text">„Ale!“ řekl Oskar.</p>

    <p class="MLP-text">„A&nbsp;kdepak byla tvá dobrá inteligentní žena?“ chtěl vědět Martin. „A&nbsp;tvé skvělé, chytré děti?“</p>

    <p class="MLP-text">„Pryč, samozřejmě,“ sténal Helmut a&nbsp;položil si čelo na okraj stolní desky. „Pryč byly!“</p>

    <p class="MLP-text">„Pořád lepší,“ zasmál se Martin, „než kdyby případně byly doma.“</p>

    <p class="MLP-text">Helmut zdvihl hlavu.</p>

    <p class="MLP-text">„Víte, co mi ta krásná osmnáctiletá dívka řekla, právě když jsme… ehm… právě když jsem pro svou rujnost našel adekvátní výraz v&nbsp;podobě penetrace?“</p>

    <p class="MLP-text">„Co ti řekla, Helmute?“ řekl Oskar. „Co ti ta krásná dívka při penetraci řekla?“</p>

    <p class="MLP-text">„Víš, co mi řekla?“ zvyšoval hlas Helmut. „Víš, co mi řekla? Jestli prej nechci <span class="MLP-znak-kurziva-11b">počůrat</span>?!“</p>

    <p class="MLP-text">Dramaticky se odmlčel.</p>

    <p class="MLP-text">Oskar i&nbsp;Martin se zamysleli.</p>

    <p class="MLP-text">„Jestli nechci <span class="MLP-znak-kurziva-11b">počůrat</span>!“ úpěl Helmut.</p>

    <p class="MLP-text">„Kolik že jí je? Osmnáct?“ řekl pochybovačně Oskar.</p>

    <p class="MLP-text">„Osmnáct! Je jí <span class="MLP-znak-kurziva-11b">osmnáct</span> let!“</p>

    <p class="MLP-text">„A&nbsp;nechal ses?“ řekl po chvíli naoko lhostejně Martin.</p>

    <p class="MLP-text">„Blázníš?!“ vykřikl Helmut. „V&nbsp;manželském loži? Když měla… ehm… moje dobrá žena hned nazítří přijet? Co bych s&nbsp;těmi… ehm… mokrými peřinami asi tak potom dělal?“</p>

    <p class="MLP-text">„Neřvi,“ řekl Oskar pobaveně.</p>

    <p class="MLP-text">Dívky u&nbsp;sousedního stolu se na sebe poněkud podivně usmívaly, ale Oskar doufal, že je v&nbsp;hluku přeplněné hospody nemohou slyšet.</p>

    <p class="MLP-text">„Mohli jste jít do koupelny,“ uvažoval Martin prakticky.</p>

    <p class="MLP-text">„To jsem jí taky navrhnul,“ řekl Helmut.</p>

    <p class="MLP-text">„No a?“</p>

    <p class="MLP-text">„No právě že nic! Jenom zavrtěla hlavou jako že ne, a&nbsp;pak už o&nbsp;tom nemluvila. Jaksi jsme… ehm… pokračovali, ale&nbsp;–“</p>

    <p class="MLP-text">Helmut zoufale rozhodil rukama.</p>

    <p class="MLP-text">„A&nbsp;divíš se, ty vole?“ řekl Oskar. „Když jsi tím svým pragmaticko-hygienickým návrhem nenávratně porušil prchavé kouzlo okamžiku?“</p>

    <p class="MLP-text">Dostavil se vrchní s&nbsp;pivem a&nbsp;stavěl půllitry na stůl.</p>

    <p class="MLP-text">„Ale leží ti to v&nbsp;hlavě, co? Přiznej si, že ti ten její nápad s&nbsp;čůráním dodneška leží v&nbsp;hlavě?“ řekl Oskar nahlas.</p>

    <p class="MLP-text">„A&nbsp;tebe by to nerajcovalo?“ řekl Martin a&nbsp;vesele na vrchního mrkl. „Když si nad tebe přidřepne osmnáctiletá holčička s&nbsp;takovým tím ještě dětským ksichtíkem a&nbsp;plaše se tě zeptá, jestli nechceš <span class="MLP-znak-kurziva-11b">počůrat</span>&nbsp;– tebe by to ani trochu nerajcovalo?“</p>

    <p class="MLP-text">Vrchní ukázal na Helmuta prstem.</p>

    <p class="MLP-text">„Tady pan redaktor to zažil?“ informoval se.</p>

    <p class="MLP-text">Oskar přikývl.</p>

    <p class="MLP-text">„Křivopřísežnictví!“ zvolal Helmut, ale ostýchavě se přitom usmíval. „Indiskrece! Absence taktu!“</p>

    <p class="MLP-text">Oskar si všiml, že je obě dívky pozorují.</p>

    <p class="MLP-text">„Já ti nevim,“ odpověděl si Martin na předchozí otázku. „Mě spíš člověče ne.“</p>

    <p class="MLP-text">„A&nbsp;to mě zas jo,“ řekl zasněně vrchní. „Bůh ví, že mě jo! Říkáte osmnáct?“</p>

    <p class="MLP-text">„Osmnáct,“ řekl Oskar.</p>

    <p class="MLP-text">Vrchní na chvíli přivřel oči.</p>

    <p class="MLP-text">„Teda, vy intelektuálové se máte…,“ řekl. „No, zatím poklona, pánové!“</p>

    <p class="MLP-text">Všichni tři uchopili půllitry a&nbsp;přiťukli si.</p>

    <p class="MLP-text">„Kdyby jí nebylo těch osmnáct,“ přemítal Helmut. „Od <span class="MLP-znak-kurziva-11b">zralé</span> ženy bych se… ehm… patrně pomočit nenechal, ale takhle? V&nbsp;osmnácti to ještě ani není skutečné močení&nbsp;– to je spíše takové… ehm… <span class="MLP-znak-kurziva-11b">lulání</span>.“</p>

    <p class="MLP-text">„Lulání!“ vykřikl posměšně Martin. „Já se z&nbsp;něj jednou poseru&nbsp;– prej lulání!“</p>

    <p class="MLP-text">„Neřvi,“ krotil ho Oskar.</p>

    <p class="MLP-text">Prodlevy v&nbsp;konverzaci u&nbsp;sousedního stolu byly stále delší.</p>

    <p class="MLP-text">„<span class="MLP-znak-kurziva-11b">Pissing</span>!“ zdůraznil Martin. „Viděls vůbec někdy, Helmut, nějakej pornofilm? Říká se tomu <span class="MLP-znak-kurziva-11b">pissing</span>&nbsp;– tak si to hlavně neidealizuj.“</p>

    <p class="MLP-text">„Je mi úplně jedno, jak se tomu říká,“ řekl Helmut.</p>

    <p class="MLP-text">U&nbsp;stolu se znovu zastavil vrchní s&nbsp;tácem plným piv, třebaže ještě zdaleka neměli dopito.</p>

    <p class="MLP-text">„A&nbsp;jestli se můžu zeptat,“ obrátil se k&nbsp;Helmutovi, „nechal jste se?“</p>

    <p class="MLP-text">Helmut znovu upadl do rozpaků.</p>

    <p class="MLP-text">„Nenechal!“ smál se Martin. „Bál se o… <span class="MLP-znak-kurziva-11b">ehm</span>… manželčiny peřiny!“</p>

    <p class="MLP-text">„Neřvi,“ tišil ho Oskar.</p>

    <p class="MLP-text">„A&nbsp;teď to mrzí, co?“ řekl vrchní Helmutovi a&nbsp;chápavě pokýval hlavou.</p>

    <p class="MLP-text">„Mrzí?“ řekl pochmurně Helmut. „Mrzí? <span class="MLP-znak-kurziva-11b">Drásám</span> se tou promarněnou příležitostí! <span class="MLP-znak-kurziva-11b">Trýzním</span> se jí!“</p>

    <p class="MLP-text">„No,“ řekl vrchní a&nbsp;pokrčil rameny, „tak jedině že by snad příště…“</p>

    <p class="MLP-text">„Docela fajn číšník, ne?“ poznamenal po jeho odchodu Oskar k&nbsp;Helmutovi, ale ten neodpověděl.</p>

    <p class="MLP-text">„Máš pravdu,“ řekl Oskar a&nbsp;pohlédl na Martina. „Kdo ví, jak by se tenhle chlap zachoval po nástupu Hitlera k&nbsp;moci.“</p>

    <p class="MLP-text">„<span class="MLP-znak-kurziva-11b">Vypadá</span> jako latentní katan,“ souhlasil Martin.</p>

    <p class="MLP-text">„Chm,“ odfrkl si nesouhlasně Helmut. „Víte, co je ale opravdu strašný? Jak se člověku s&nbsp;věkem posouvají hranice sexuální představivosti.“</p>

    <p class="MLP-text">Opět ke svým kamarádům vzhlédl.</p>

    <p class="MLP-text">„Nebo vám se neposouvají?“</p>

    <p class="MLP-text">„Ale to víš, že posouvaj,“ řekl Martin.</p>

    <p class="MLP-text">Helmut ho nedůvěřivě pozoroval.</p>

    <p class="MLP-text">„Když mi bylo patnáct,“ pokračoval potom ponuře, „snil jsem výlučně o&nbsp;polibcích a&nbsp;o&nbsp;ňadrech. Na vagínu jsem se neodvážil ani <span class="MLP-znak-kurziva-11b">podívat</span>! Naprosto mě to <span class="MLP-znak-kurziva-11b">děsilo</span>! Ten pach, ta horká vlhkost…“</p>

    <p class="MLP-text">„Zkrátka to zapařený teplíčko…,“ doplnil Martin.</p>

    <p class="MLP-text">„Prostě ta esence ženství,“ řekl Oskar.</p>

    <p class="MLP-text">„No,“ usmíval se Helmut. „Ne, vážně, vás to neděsilo&nbsp;– v&nbsp;patnácti?“</p>

    <p class="MLP-text">„Děsilo,“ souhlasil Oskar.</p>

    <p class="MLP-text">„Tady to máš,“ řekl Helmut. „A&nbsp;dneska to původně naprosto děsivé místo s&nbsp;gustem <span class="MLP-znak-kurziva-11b">olizujeme</span>!“</p>

    <p class="MLP-text">„To je normální,“ řekl Oskar. „Když se mě ještě před pár lety na besedě někdo zeptal, čím chci být v&nbsp;posmrtném životě&nbsp;– umíte si představit, jaké tam občas padají otázky&nbsp;– vždycky jsem říkal, že <span class="MLP-znak-kurziva-11b">kachlíčkem</span> ve sprše dívčího internátu.“</p>

    <p class="MLP-text">Udělal pauzu.</p>

    <p class="MLP-text">„Ha ha,“ řekl Helmut bez úsměvu. „A&nbsp;dneska bys chtěl být čím?“</p>

    <p class="MLP-text">„Dlaždičkou.“</p>

    <p class="MLP-text">„Hele,“ zasmál se Martin, „vsaďte se, že uhádnu, jakym druhem <span class="MLP-znak-kurziva-11b">sanitární keramiky</span> by chtěl bejt v&nbsp;posmrtným životě tady Helmut…“</p>

    <p class="MLP-text">Jedna z&nbsp;dívek náhle přistoupila k&nbsp;jejich stolu; kamarádka s&nbsp;rozpačitým úsměvem přešlapovala opodál. Oskar si s&nbsp;jistým zklamáním všiml, že už drží v&nbsp;rukou kabáty.</p>

    <p class="MLP-text">„Dobrý večer,“ pravila ostýchavě a&nbsp;přisunula k&nbsp;Oskarovi otevřený diář v&nbsp;červených sametových deskách a&nbsp;propisovačku. „Nepodepsal byste se mi?“</p>

    <p class="MLP-text">„Dobrý večer!“ řekl významně Martin a&nbsp;věnoval dívce svůj nejkrásnější úsměv. „Neříkejte nám, že už odcházíte… Je pátek, proboha!“</p>

    <p class="MLP-text">Oskar se ho po krátkém zaváhání rozhodl podpořit.</p>

    <p class="MLP-text">„Jakže, vy <span class="MLP-znak-kurziva-11b">odcházíte</span>?“ řekl konsternovaně. „Právě teď, když se okvětní lístečky našeho přátelství začínají tak slibně pootvírat?“</p>

    <p class="MLP-text">Helmut celý výjev sledoval s&nbsp;okázalým odporem.</p>

    <p class="MLP-text">„Bohužel,“ culila se dívka.</p>

    <p class="MLP-text">„V&nbsp;tom případě…,“ pokrčil rameny Oskar a&nbsp;poněkud rozmáchle se podepsal. „Nějaké věnování?“</p>

    <p class="MLP-text">„<span class="MLP-znak-kurziva-11b">Lídě</span>&nbsp;– jestli můžu? To jsem já. Lída.“</p>

    <p class="MLP-text">Oskar doplnil dedikaci a&nbsp;potom ukázal na Martina.</p>

    <p class="MLP-text">„On je taky spisovatel,“ řekl a&nbsp;jmenoval název Martinovy poslední knihy. „Já už jsem dávno za zenitem, ale tady Martin bude kralovat české literatuře po celé příští století. Alespoň to říká.“</p>

    <p class="MLP-text">Dívka pohlédla na Martina s&nbsp;novými sympatiemi; přesunula diář k&nbsp;němu, prosebně sešpulila rty a&nbsp;naklonila hlavu trochu na stranu.</p>

    <p class="MLP-text">„Já taky?“ řekl Martin se špatně předstíranou skromností a&nbsp;podepsal se.</p>

    <p class="MLP-text">„Děkuju. Ještě jsem vám chtěla říct, že vás ráda čtu,“ řekla dívka Oskarovi. „A&nbsp;vás si určitě přečtu,“ usmála se na Martina.</p>

    <p class="MLP-text">„Nedělejte to. Budete toho hluboce litovat,“ řekl Helmut. „Myslím to vážně.“</p>

    <p class="MLP-text">Dívku to poněkud zmátlo.</p>

    <p class="MLP-text">„No,“ řekl Oskar, „fakt je, že to říká člověk, který ví o&nbsp;hluboké lítosti všechno&nbsp;– chcete, slečno, říct, čeho hluboce lituje právě v&nbsp;těchto dnech?“</p>

    <p class="MLP-text">Dívka k&nbsp;jeho překvapení zrudla.</p>

    <p class="MLP-text">„My jsme to slyšely,“ přiznala se.</p>

    <p class="MLP-text">Oskar s&nbsp;Martinem se zasmáli.</p>

    <p class="MLP-text">„Indiskrece!“ volal Helmut a&nbsp;dokonce vstal. „Indiskrece!“</p>

    <p class="MLP-text">Navzdory jeho divoké gestikulaci se ale zdálo, že je nečekanou publicitou své kauzy spíše potěšen.</p>

    <p class="MLP-text">„Chodíte sem, Lído, s&nbsp;kamarádkou často?“ řekl Martin, když se Helmut opět usadil. „Třeba bychom se tu někdy mohli potkat. Tady urofila necháme samozřejmě doma,“ ukázal na Helmuta.</p>

    <p class="MLP-text">„Ha ha,“ řekl Helmut.</p>

    <p class="MLP-text">„Většinou jenom v&nbsp;pátek&nbsp;– jako dneska,“ usmívala se dívka. „Hlavně v&nbsp;pátek.“</p>

    <p class="MLP-text">„Tak co třeba příští pátek?“ řekl Oskar.</p>

    <p class="MLP-text">„Tak dobře,“ řekla dívka. „To by bylo skvělý. A&nbsp;v&nbsp;kolik tak?“</p>

    <p class="MLP-text">„Až tak v&nbsp;osm,“ řekl Oskar. „Aby tady Martin stihl uložit děti.“</p>

    <p class="MLP-text">„Ty mrcho,“ řekl Oskarovi přátelsky Martin, když dívky odešly.</p>

    <p class="MLP-text">„<span class="MLP-znak-kurziva-11b">Voba</span> jste mrchy,“ kvílel Helmut. „Teda vy jste takový mrchy!“</p>

    <p class="MLP-text">Oskar s&nbsp;Martinem se samolibě uculovali.</p>

    <p class="MLP-text">„Nemusíš závidět,“ řekl Martin. „Tyhle stejně nevypadaly, že by tě byly ochotný pochcat…“</p>

    <p class="MLP-text">Helmut se zamračil.</p>

    <p class="MLP-text">„Myslíš si, že je to sranda? Sranda to není, to mi můžeš věřit.“</p>

    <p class="MLP-text">„Ne,“ řekl Martin. „Je to hotová tragédie.“</p>

    <p class="MLP-text">„Tragédie to samozřejmě není,“ řekl Helmut. „Je pouze poněkud tristní, že <span class="MLP-znak-kurziva-11b">doopravdy</span>, chápete, doopravdy se v&nbsp;posledních dnech… ehm… vzruším jenom tehdy, když si představím, jak na mě ona… ehm… mladá bytost neřestně spouští ten svůj… ehm… průzračný pramínek.“</p>

    <p class="MLP-text">Zdálo se, že Martin s&nbsp;Oskarem tentokrát nevědí, co na to říct.</p>

    <p class="MLP-text">„Blbé, což?“ řekl ponuře Helmut.</p>

    <p class="MLP-text">Naštěstí přišel vrchní.</p>

    <p class="MLP-text">„Zaplatíme,“ požádal ho Oskar a&nbsp;vytáhl peněženku.</p>

    <p class="MLP-text">„Je mi pětatřicet a&nbsp;vzrušuje mě už jenom představa… ehm… dívčího čůrání!“ postěžoval si vrchnímu Helmut. „Co mě bude proboha vzrušovat v&nbsp;padesáti?“</p>

    <p class="MLP-text">Vrchní se na chvíli zahleděl k&nbsp;zakouřenému stropu.</p>

    <p class="MLP-text">„To radši nechtějte, pánové, vědět,“ řekl. „Vono všechno má svůj čas.“</p>

    <p class="MLP-text">Když procházeli kolem výčepu, Helmut se proti očekávání zastavil.</p>

    <p class="MLP-text">„Dáme si ještě poslední,“ řekl jakoby omluvně. „Na stojáka.“</p>

    <p class="MLP-text">„Divej na něj,“ řekl potěšeně Martin. „Na intelektuála.“</p>

    <p class="MLP-text">Výčepní už jim v&nbsp;dřezu myl půllitry; byl to hubený, nakrátko ostříhaný brunet s&nbsp;nahrbenými rameny, o&nbsp;poznání mladší než vrchní.</p>

    <p class="MLP-text">„Vona ale moč někdy smrdí&nbsp;– hlavně třeba po práškách,“ řekl Helmutovi s&nbsp;upřímnou starostlivostí. „Bacha na to.“</p>

    <p class="MLP-text">Helmut nešťastně rozhodil rukama a&nbsp;vyčítavě na své přátele pohlédl.</p>

    <p class="MLP-text">Výčepní se zamyšleně opřel o&nbsp;nerezový pult.</p>

    <p class="MLP-text">„Hlavně si, pánové, nikdy nenechávejte chcát do vočí,“ pronesl varovně.</p>
  </div>
</body>
</html>
