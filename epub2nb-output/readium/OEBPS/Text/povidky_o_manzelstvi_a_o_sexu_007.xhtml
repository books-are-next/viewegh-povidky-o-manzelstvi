<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>povidky_o_manzelstvi_a_o_sexu-4</title>
  <link href="../Styles/povidky_o__idstyles.css" rel="stylesheet" type="text/css" />
</head>

<body id="povidky_o_manzelstvi_a_o_sexu" xml:lang="cs-CZ">
  <div>
    <p class="MLP-uroven2-kapitola" id="toc_marker-3">Otázka</p>

    <p class="MLP-text-bez1radku">Přišlo léto, ale Oskar už byl ženatý. Kočárek tlačil jednou rukou, jako by chtěl světu naznačit, že se to všechno stalo příliš brzy.</p>

    <p class="MLP-text">Před přejezdem se zastavil, neboť už z&nbsp;dálky slyšel vlak. Byl bos a&nbsp;jemný, teplý prach polní cesty mu protékal mezi prsty. Obilí bylo nízké, většinou ještě zelené; za tratí pole přecházelo v&nbsp;louku svažující se dolů k&nbsp;řece. Dříve tam často chodíval&nbsp;– ke starému rozbitému jezu. Sedával uprostřed betonové průrvy na velkém žulovém balvanu a&nbsp;voda se mu tříštila o&nbsp;opálená záda. Slyšel jen hukot vody, jinak nic; občas ucítil, jak mu do zad narazila proudem unášená větévka. V&nbsp;hlubokém vratném proudu pod balvanem se s&nbsp;oblibou točívaly dvě pražské dívky, jejichž rodiče měli nad jezem chaty. Oskar si někdy v&nbsp;polospánku připomínal jejich jakoby měkké, líné pohyby.</p>

    <p class="MLP-text">Lomoz náprav se přiblížil. Vzal malého na ruku.</p>

    <p class="MLP-text">„Hú hú,“ řekl.</p>

    <p class="MLP-text">Měl na mysli tmavě červený masiv lokomotivy, vzduch chvějící se nad rozpáleným plechem, zpocená podpaží strojvůdce, dunění kol, otevřená okna zelených vagónů, vlající vlasy cestujících. Potom se to přihodilo: jedné z&nbsp;vyklánějících se dívek se zachytil výstřih tílka za kovové madlo staženého okna&nbsp;– objevila se ňadra, bledá jako rozhrnuté maliní. Byla to výjimečná, fotografická vteřina; Oskar ještě stačil zachytit veselý úlek v&nbsp;jejích očích i&nbsp;ryze dívčí pohyb, kterým nehodu okamžitě napravila.</p>

    <p class="MLP-text-bez1radku--12-0">Večer v&nbsp;ložnici se to marně pokoušel převyprávět Zuzaně, ale ať dělal co dělal, byla to pořád jen banální příhoda, v&nbsp;níž on sám vystupoval jako sexem posedlý puberťák.</p>

    <p class="MLP-text">Nespokojeně vzdychl.</p>

    <p class="MLP-text">Žena se k&nbsp;němu otočila zády.</p>

    <p class="MLP-text-bez1radku--12-0">Ráno ho probudil pocit chladu. Ložnice byla prázdná. Na košili od pyžama mu chyběly všechny knoflíky; nitě vypadaly jako uřezané.</p>

    <p class="MLP-text">Kuchyň byla plná slunce; Zuzana právě krmila malého. Mlčky jí ukázal košili.</p>

    <p class="MLP-text">„Patrně ti je trochu těsná…,“ usmívala se potutelně.</p>

    <p class="MLP-text">Je skvělá, uvědomil si Oskar, když se k&nbsp;ní skláněl, aby ji políbil. Znovu si připomněl onu dívku z&nbsp;vlaku.</p>

    <p class="MLP-text">Jenom jestli to stačí? napadlo ho.</p>
  </div>
</body>
</html>
