<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>povidky_o_manzelstvi_a_o_sexu-19</title>
  <link href="../Styles/povidky_o__idstyles.css" rel="stylesheet" type="text/css" />
</head>

<body id="povidky_o_manzelstvi_a_o_sexu" xml:lang="cs-CZ">
  <div>
    <p class="MLP-uroven2-kapitola" id="toc_marker-18">Pejskové a&nbsp;kočičky</p>

    <p class="MLP-text-bez1radku">Byly zhruba dvě hodiny po půlnoci a&nbsp;v&nbsp;podniku zůstalo už jen několik hostů. Oskar a&nbsp;jeho nakladatel seděli se dvěma dívkami v&nbsp;křeslech přímo naproti baru. Vládlo tu spíše přítmí, což Oskarovi vyhovovalo; někde blízko na stropě musela být ultrafialová zářivka, protože bílý lem šatů jeho sousedky doslova zářil. Barmance bylo něco ke čtyřiceti; na nose měla velké dioptrické brýle s&nbsp;masivními obroučkami z&nbsp;červeného plastu, díky kterým působila už na pohled sebevědomě. Když před chvílí přinesla dvě irské whisky, minerálku a&nbsp;dva vysoké koktejly s&nbsp;papírovými paraplíčky, povzbudivě na Oskara mrkla. Vypadala, že ji v&nbsp;životě už nemůže nic překvapit. Vrátila se za bar a&nbsp;ztlumila hudbu, protože na vyvýšeném podiu stejně nikdo netančil.</p>

    <p class="MLP-text">„Ještě jste nám pořád neřekli, co děláte,“ řekla bruneta, která seděla po pravici Oskarova nakladatele. Postavu měla velmi dobrou, ale její obličej působil trochu tupě.</p>

    <p class="MLP-text">„My jsme převaděči,“ odpověděl Oskar téměř okamžitě.</p>

    <p class="MLP-text">„Aha,“ ušklíbla se bruneta. „Tak to jo. A&nbsp;koho převádíte?“</p>

    <p class="MLP-text">„Slepce,“ řekl Oskar. „Slepý Albánce, chápete?“</p>

    <p class="MLP-text">„Slepí Albánci to maj nejtěžší,“ vysvětlil dívkám nakladatel. „Některý převaděči jsou takový hyeny, že od nich vyinkasujou marky, hodinu je voděj v&nbsp;Plzni po parku a&nbsp;pak je posaděj na lavičku a&nbsp;řeknou jim, že už jsou v&nbsp;Německu.“</p>

    <p class="MLP-text">Pobavení blondýny se zdálo upřímné.</p>

    <p class="MLP-text">„Takový hyeny my nejsme,“ řekl Oskar. „Máme svou čest.“</p>

    <p class="MLP-text">„Bodejť,“ řekla bruneta.</p>

    <p class="MLP-text">Znělo to znuděně.</p>

    <p class="MLP-text">„Tak co?“ řekl Oskar a&nbsp;podíval se na nakladatele. „Dopijem a&nbsp;půjdem, ne?“</p>

    <p class="MLP-text">Blondýna vedle Oskara se zatvářila zklamaně. Na rozdíl od druhé dívky byla poněkud při těle, ale tvář měla o&nbsp;něco bystřejší.</p>

    <p class="MLP-text">„Anebo dopijem a&nbsp;zůstanem. Kdo tohle ví?“ řekl nakladatel. „Snad jen vítr.“</p>

    <p class="MLP-text">„Manželky čekaj, co?“ řekla bruneta.</p>

    <p class="MLP-text">„Manželky ne,“ zívl nakladatel. „Albánci. Seděj tam v&nbsp;oboře, nožky maj nahoře a&nbsp;volaj <span class="MLP-znak-kurziva-11b">Hilfe</span>!“</p>

    <p class="MLP-text">„Rozvedený?“ zapochybovala bruneta. „A&nbsp;voba, jo?“</p>

    <p class="MLP-text">„No jo,“ řekl Oskar. „Už je to tak.“</p>

    <p class="MLP-text">„Tak kam teda spěcháte?“</p>

    <p class="MLP-text">„Domů,“ řekl Oskar. „Tady kolega převaděč má doma psa, kterej touhle dobou právě potřetí močí na vzácnej perskej koberec&nbsp;– že jo?“</p>

    <p class="MLP-text">„Ty máš vážně psa?“ ožila blondýna. „Jakýho?“</p>

    <p class="MLP-text">„Chrta,“ řekl nakladatel. „Ale jenom půlku.“</p>

    <p class="MLP-text">„V&nbsp;lednici,“ řekl Oskar.</p>

    <p class="MLP-text">„Fuj, vy jste hnusný!“</p>

    <p class="MLP-text">Blondýna potřásla hlavou a&nbsp;jakoby trucovitě se napila.</p>

    <p class="MLP-text">„Nejlepší zvířata jsou stejně kočky,“ prohodila bruneta.</p>

    <p class="MLP-text">„Nejlepší zvířata jsou lidi,“ řekl Oskar.</p>

    <p class="MLP-text">„<span class="MLP-znak-kurziva-11b">Morální</span> zvířata,“ zdůraznil nakladatel.</p>

    <p class="MLP-text">„Spíš nemorální,“ řekla blondýna smutně a&nbsp;znovu pokývala hlavou.</p>

    <p class="MLP-text">„Hele, víte, co je napsáno na jedný zdi na vršovickým nádraží?“ vzpomněl si Oskar. „<span class="MLP-znak-kurziva-11b">Liška je prase</span>.“</p>

    <p class="MLP-text">Zasmáli se.</p>

    <p class="MLP-text">„Ba ne, nejlepší jsou kočky,“ trvala na svém bruneta. „Vemte si třeba, jak se kočky držej domu. Kočky jsou věrný.“</p>

    <p class="MLP-text">Oskar věnoval svému nakladateli unavený pohled&nbsp;– koneckonců pili už od odpoledne. Nakladatel byl o&nbsp;dva roky mladší než Oskar, ale krátké kotlety na skráních měl už nepatrně prošedivělé. Jeho zarudlé oči ale navzdory pokročilé hodině zůstávaly vcelku veselé.</p>

    <p class="MLP-text">„Kočky hlavně smrděj,“ řekl autoritativně. „Čímž je řečeno vše.“</p>

    <p class="MLP-text">„Kočky ne,“ oponovala bruneta. „Jenom kocouři. Teda pardon, pánové… Tak jsem to nemyslela!“</p>

    <p class="MLP-text">Rozesmála se o&nbsp;něco hlasitěji a&nbsp;také s&nbsp;větším zpožděním, než Oskar čekal.</p>

    <p class="MLP-text">„Prochcaný piliny,“ otočil se k&nbsp;ní nakladatel, „smrděj vždycky stejně. Je úplně jedno, jestli do nich chčije kocour, nebo kočka.“</p>

    <p class="MLP-text">„A&nbsp;právě že to není jedno! Proč by se asi kocouři dávali kastrovat, co?“</p>

    <p class="MLP-text">„Tfuj!“ odplivl si naoko Oskar. „Ani to slovo nevyslovuj! Běhá mi z&nbsp;něj mráz po zádech!“</p>

    <p class="MLP-text">„Po zádech?“ řekla bruneta a&nbsp;znovu se rozesmála. „To by ti měl běhat spíš někde jinde!“</p>

    <p class="MLP-text">Oskar se zdvořile usmíval.</p>

    <p class="MLP-text">„Jestlipak, holky, víte, odkud přichází mráz?“ řekl nakladatel a&nbsp;podíval se na Oskara.</p>

    <p class="MLP-text">Holky nevěděly.</p>

    <p class="MLP-text">„Z&nbsp;Kremlu,“ poučil je Oskar.</p>

    <p class="MLP-text">Pokud šlo o&nbsp;konverzaci, uvědomil si, vystačili by si s&nbsp;nakladatelem sami.</p>

    <p class="MLP-text">„Nejlepší jsou stejně psi,“ řekla blondýnka a&nbsp;udělala na Oskara oči, „pejsánci jsou nejlepší.“</p>

    <p class="MLP-text">Oskar zauvažoval, kolik jí může být. Dvacet? Dvaadvacet? Už dvakrát během večera zapomněl, jak se jmenuje, a&nbsp;potřetí se ptát nechtěl. Levou rukou, kterou měl až dosud položenou na křesle za dívčinými zády, se lehce dotkl jejího nahého ramene a&nbsp;dívka se k&nbsp;němu ihned přitulila. Příjemně voněla. Její šaty byly tak krátké, že prakticky neustále poodhalovaly cípek černých kalhotek.</p>

    <p class="MLP-text">„Kočky,“ řekla bruneta a&nbsp;usrkla z&nbsp;koktejlu. „Navíc už se dneska dělaj takový granule, který ten smrad pohlcujou.“</p>

    <p class="MLP-text">Oskar měl náhle pocit, že ji žádné kočky ve skutečnosti vůbec nezajímají. Všiml si rovněž, že jeho nakladatel má už nějakou dobu zavřené oči.</p>

    <p class="MLP-text">„My jsme doma měli dlouhosrstou kolii,“ řekla blondýna. Stále se k&nbsp;Oskarovi vinula. „Psa. Jmenoval se Lord. On se tak choval&nbsp;– jako nějakej lord. Jenomže ty chlupy jsme pak měli po celym domě.“</p>

    <p class="MLP-text">„Dneska už se na to dělaj speciální vysavače,“ řekla bruneta. „Speciálně na psí chlupy. Takový, který ty chlupy&nbsp;–“</p>

    <p class="MLP-text">„Pohlcujou,“ řekl Oskar.</p>

    <p class="MLP-text">„Ale hovno,“ řekla pohrdavě dívka. „Vysajou asi, ne? Dělaj se už takový. Speciální. Vysavače.“</p>

    <p class="MLP-text">Chvíli bylo ticho.</p>

    <p class="MLP-text">„Copak náš Lordík,“ zavzpomínala světlovlasá dívka. „To byl naprosto zlatej pes. Akorát když přišel z&nbsp;venku, tak byl většinou totálně zadělanej. Ani jsem mu to někdy nedokázala z&nbsp;těch chlupů vyčesat.“</p>

    <p class="MLP-text">Oskar pohlédl na nakladatele, který stále mlčel.</p>

    <p class="MLP-text">„Řekni něco,“ vyzval ho. „Seš na řadě.“</p>

    <p class="MLP-text">„Ty seš na řadě,“ řekl nakladatel. „Já jsem mluvil před chvílí&nbsp;– řekl jsem, že kočky smrděj.“</p>

    <p class="MLP-text">„Ale já jsem potom řek <span class="MLP-znak-kurziva-11b">pohlcujou</span>.“</p>

    <p class="MLP-text">Nakladatel kývl, ale nadále mlčel. Oskar na něho ukázal prstem.</p>

    <p class="MLP-text">„Někdy se chová jako nějakej lord,“ vysvětlil své sousedce. „Ale když přijde z&nbsp;venku, má tak zadělaný chlupy, že mu je ani nedokážu vyčesat.“</p>

    <p class="MLP-text">Dívky se smály hlasitěji a&nbsp;déle, než by si přál. Barmanka k&nbsp;nim zalétla zkoumavýma očima. Nakladatel se předklonil, promnul si dlaněmi obličej, natáhl se pro svou sklenici a&nbsp;naráz ji vypil.</p>

    <p class="MLP-text">„Mno,“ řekl a&nbsp;podíval se na Oskara, „takže to zase my jsme doma měli <span class="MLP-znak-kurziva-11b">kokršpaněla</span>.“</p>

    <p class="MLP-text">„Kokršpaněla?“ zajásala blondýna. „Ty jsou sladký!“</p>

    <p class="MLP-text">„No,“ řekl nakladatel. „To jsou. Hlavně když se snažíš v&nbsp;klidu naobědvat a&nbsp;ten bastard ti celou dobu sedí u&nbsp;nohou a&nbsp;dělá na tebe takovýhle voči.“</p>

    <p class="MLP-text">Zdařile zaimitoval prosebný psí pohled. Tentokrát se smála i&nbsp;barmanka.</p>

    <p class="MLP-text">„Dobrý,“ řekl Oskar. „Teď si zas můžeš zdřímnout. Já už to tady dodělám.“</p>

    <p class="MLP-text">„Ale že to byl hezkej večer,“ řekl nakladatel a&nbsp;znovu zívl. „Takovej hlavně klidnej.“</p>

    <p class="MLP-text">„No snad ještě nekončí,“ řekla bruneta. „Nebo jo?“</p>

    <p class="MLP-text">„Nekončí,“ řekl Oskar a&nbsp;obrátil se ke své sousedce: „A&nbsp;jak se má Lord?“</p>

    <p class="MLP-text">„Umřel,“ řekla smutně dívka. „Loni.“</p>

    <p class="MLP-text">„To je mi líto.“</p>

    <p class="MLP-text">„Kecá,“ řekl nakladatel. „Je mu to šumafuk.“</p>

    <p class="MLP-text">Oskar se na něho podíval.</p>

    <p class="MLP-text">„A&nbsp;ne?“ řekl nakladatel.</p>

    <p class="MLP-text">Dostavila se barmanka.</p>

    <p class="MLP-text">„Máte všechno?“ chtěla vědět.</p>

    <p class="MLP-text">„Těžce postrádáme psa Lorda,“ řekl nakladatel. „S&nbsp;urousanejma chlupama. Jinak jsme zatím úplně spokojený.“</p>

    <p class="MLP-text">Barmanku jeho sdělení ani v&nbsp;nejmenším nevyvedlo z&nbsp;míry. Blondýnka se přitiskla k&nbsp;Oskarovi ještě těsněji.</p>

    <p class="MLP-text">„Já s&nbsp;tvým kamarádem nekamarádím,“ vzlykala naoko. „Von je hrozně zlej.“</p>

    <p class="MLP-text">„To po tobě taky nikdo nechce,“ řekl nakladatel.</p>

    <p class="MLP-text">„Ale <span class="MLP-znak-kurziva-11b">já</span> s&nbsp;ním kamarádím,“ řekla bruneta a&nbsp;položila mu ruku do klína. „Mně se líbí.“</p>

    <p class="MLP-text">„Co jinýho ti taky zbejvá?“ řekl nakladatel.</p>

    <p class="MLP-text">Oskar očekával, že bruneta bude přinejmenším předstírat dotčenost, ale kupodivu se usmívala.</p>

    <p class="MLP-text">„To je fakt,“ řekla. „V&nbsp;tomhle máš teda pravdu.“</p>

    <p class="MLP-text">„Tak co?“ řekla blondýna. „Nepůjdem pomalu nahoru?“</p>

    <p class="MLP-text">„Nikoliv,“ řekl nakladatel. „Půjdem rychle dolů.“</p>

    <p class="MLP-text">Oskar vzdychl a&nbsp;vstal. Blondýna se do něho zavěsila. Nakladatel s&nbsp;brunetou je vzápětí následovali.</p>

    <p class="MLP-text">„Na hodinku, pejsánkové?“ usmála se brýlatá barmanka a&nbsp;sáhla pod pult pro dvoje klíče.</p>

    <p class="MLP-text">„Na půl, kočičko,“ řekl nakladatel. „Na půl.“</p>

    <p class="MLP-text">Pod kovovými točitými schody, vedoucími k&nbsp;pokojům v&nbsp;patře, dali dívkám záměrně přednost, aby se jim mohli podívat pod šaty; podle Gutha-Jarkovského, říkal si Oskar, by jakožto pánové měli jít samozřejmě napřed, ale tady to bylo vlastně jedno.</p>
  </div>
</body>
</html>
