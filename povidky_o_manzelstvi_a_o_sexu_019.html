<!DOCTYPE html>
<html lang="en">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Večer s&nbsp;opravdovým chlapem">
    <meta name="apple-mobile-web-app-capable" content="yes">
    <title>Večer s&nbsp;opravdovým chlapem</title>
    <link rel="stylesheet" href="./style/style.min.css" media="screen" integrity="sha256-bkYAKKbty6Urm53n6a6CsGXteoeLa0H0lTaDh1TpOAQ=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./povidky_o_manzelstvi_a_o_sexu_018.html">
    <link rel="next" href="./povidky_o_manzelstvi_a_o_sexu_020.html">
    <meta name="nb-order" content="15">
    <link rel="self" href="povidky_o_manzelstvi_a_o_sexu_019.html">
    <meta name="nb-identifier" content="viewegh-povidky-o-manzelstvi-a-o-sexu-d144518">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="698" data-nb-chars="4221">
    <nav role="doc-toc">
      <ul class="plain section">
        <li><a href="povidky_o_manzelstvi_a_o_sexu_005.html">Čtyři poznámky na úvod (které mi tentokrát připadají nezbytné)</a></li>
        <li><a href="povidky_o_manzelstvi_a_o_sexu_006.html">Aspoň medaili</a></li>
        <li><a href="povidky_o_manzelstvi_a_o_sexu_007.html">Otázka</a></li>
        <li><a href="povidky_o_manzelstvi_a_o_sexu_008.html">Jeden z posledních hezkých dní</a></li>
        <li><a href="povidky_o_manzelstvi_a_o_sexu_009.html">Běž si klidně sám!</a></li>
        <li><a href="povidky_o_manzelstvi_a_o_sexu_010.html">Nos</a></li>
        <li><a href="povidky_o_manzelstvi_a_o_sexu_011.html">Na oči se vyser (Boccaccio po česku)</a></li>
        <li><a href="povidky_o_manzelstvi_a_o_sexu_012.html">Kufr a transcendence</a></li>
        <li><a href="povidky_o_manzelstvi_a_o_sexu_013.html">Umění žít sám a šťastný</a></li>
        <li><a href="povidky_o_manzelstvi_a_o_sexu_014.html">Dva králové</a></li>
        <li><a href="povidky_o_manzelstvi_a_o_sexu_015.html">Úspěšný lov</a></li>
        <li><a href="povidky_o_manzelstvi_a_o_sexu_016.html">IKEA v naději</a></li>
        <li><a href="povidky_o_manzelstvi_a_o_sexu_017.html">Fiacolata</a></li>
        <li><a href="povidky_o_manzelstvi_a_o_sexu_018.html">Psychologie jeřábníka</a></li>
        <li><a href="povidky_o_manzelstvi_a_o_sexu_019.html">Večer s opravdovým chlapem</a></li>
        <li><a href="povidky_o_manzelstvi_a_o_sexu_020.html">Představivost intelektuálů po Osvětimi</a></li>
        <li><a href="povidky_o_manzelstvi_a_o_sexu_021.html">Maruška</a></li>
        <li><a href="povidky_o_manzelstvi_a_o_sexu_022.html">Pejskové a kočičky</a></li>
        <li><a href="povidky_o_manzelstvi_a_o_sexu_023.html">Štafeta lidství</a></li>
        <li><a href="povidky_o_manzelstvi_a_o_sexu_024.html">Vliv tequily na amygdalu známé osobnosti</a></li>
        <li><a href="povidky_o_manzelstvi_a_o_sexu_025.html">Instantní manželka</a></li>
        <li><a href="povidky_o_manzelstvi_a_o_sexu_026.html">Oskar a Terezka bez pointy (Happy End)</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Title</a></li>
            <li><a href="./povidky_o_manzelstvi_a_o_sexu_018.html#chapter-end" rel="prev">← Previous chapter</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="26"><span class="idea" data-nb-ref-number="1" id="idea1" data-nb-words="4" data-nb-chars="26">Večer s&nbsp;opravdovým chlapem</span></h1>
        <section>
          <p class="chunk" data-nb-ref-number="2" data-nb-words="261" data-nb-chars="1578"><span class="idea" data-nb-ref-number="2" id="idea2" data-nb-words="261" data-nb-chars="1578">Dana měla přijít po&nbsp;osmé a&nbsp;Oskar se&nbsp;rozhodl, že&nbsp;se&nbsp;ještě před jejím příchodem vykoupe; setrval ve&nbsp;vaně asi půl hodiny, potom vylezl, utřel se, vysušil si&nbsp;vlasy a&nbsp;nakonec si&nbsp;– jako obvykle zcela bezmyšlenkovitě&nbsp;– vetřel do&nbsp;rukou trochu krému. Náhle se&nbsp;zarazil a&nbsp;udiveně na&nbsp;sebe pohlédl do&nbsp;zamlženého zrcadla: způsob, jakým krém na&nbsp;ruce použil (a jak to&nbsp;koneckonců dělal vždycky), byl zcela jednoznačně, neoddiskutovatelně <em>ženský</em>. Přesně takhle, uvědomil si&nbsp;překvapeně Oskar, si&nbsp;vtírala krém do&nbsp;rukou jeho bývalá žena i&nbsp;jeho matka a&nbsp;přesně takhle to&nbsp;dělá jeho současná partnerka… Musel se&nbsp;tomu usmát, ale byl to&nbsp;poněkud nejistý úsměv. Zašrouboval víčko krému a&nbsp;odložil jej nazpět do&nbsp;poličky, nepřestávaje přitom pozorovat své ruce; neviděl svá útlá zápěstí samozřejmě poprvé a&nbsp;stejně tak důvěrně znal i&nbsp;onu jemnou, jakoby nasládlou vůni krému <em>Palmolive</em>, který používal už&nbsp;léta (na hřbetech dlaní míval občas suchou kůži)&nbsp;– ale přesto na&nbsp;své ruce nyní hleděl s&nbsp;jakýmsi nově probuzeným zájmem. Naprostá většina jeho ostatních zvyků, gest a&nbsp;pohybů, ujišťoval se&nbsp;v&nbsp;duchu, měla naopak zcela prokazatelně <em>mužský</em> charakter&nbsp;– třeba jak si&nbsp;otírá pot z&nbsp;čela nebo jak slévá špagety… Ale stejně to&nbsp;bylo poněkud zvláštní. Navíc si&nbsp;v&nbsp;příští chvíli vzpomněl, jak nezaměnitelně ženským způsobem používá v&nbsp;zimě balzám na&nbsp;rozpraskané rty: nanese si&nbsp;trochu na&nbsp;ústa, semkne pevně rty a&nbsp;několikrát je&nbsp;o&nbsp;sebe otře… Oskar onen pohyb napodobil, sleduje se&nbsp;přitom v&nbsp;zrcadle. Vypadal opravdu jako <em>žena</em>. Než se&nbsp;rozhodl, že&nbsp;to&nbsp;celé odbyde vtipem, na&nbsp;vteřinu či&nbsp;dvě propadl jisté panice. Zvláštní, ušklíbl se.</span></p>
        </section>
        <section>
          <p class="chunk" data-nb-ref-number="3" data-nb-words="247" data-nb-chars="1519"><span class="idea" data-nb-ref-number="3" id="idea3" data-nb-words="247" data-nb-chars="1519">Aby nedošlo k&nbsp;mýlce: Oskar nikdy (snad s&nbsp;výjimkou puberty) netrpěl žádným komplexem stran své mužnosti. Měl sice poměrně malé ruce a&nbsp;hubená zápěstí a&nbsp;na muže možná i&nbsp;příliš drobné zuby, ale na&nbsp;druhou stranu měřil dobrých sto osmdesát centimetrů a&nbsp;díky pravidelnému posilování měl poměrně široká ramena a&nbsp;slušně vypracovaný hrudník, na&nbsp;který mu&nbsp;už&nbsp;nejedna dívka s&nbsp;příslušně filmovou oddaností v&nbsp;noci pokládala tvář a&nbsp;tak dále&nbsp;– věděl zkrátka, že&nbsp;je&nbsp;schopen <em>hrát</em> mužskou roli docela obstojně. Pokud šlo o&nbsp;sex, choval se&nbsp;jako muž, protože to&nbsp;tak opravdu cítil, ale v&nbsp;ostatních situacích, přemítal nyní Oskar, vystupoval jako muž spíše proto, že&nbsp;to&nbsp;tak bylo nejjednodušší. Byla to&nbsp;zkrátka cesta nejmenšího odporu. Chápal, že&nbsp;mužská role je&nbsp;pro něho jaksi nejvhodnější, ale občas míval dojem, jako by&nbsp;to&nbsp;nebyla možnost jediná… Byly chvíle (například v&nbsp;oněch prvních minutách po&nbsp;milování, během nichž si&nbsp;dočasně přestal uvědomovat svou tělesnost), kdy si&nbsp;mnohem více než jako muž připadal prostě jako <em>člověk</em>, jako <em>lidská bytost</em>. Kdykoli také naslouchal občasným ženským steskům na&nbsp;téma <em>opravdoví chlapi už&nbsp;neexistujou</em>, nejenže ho&nbsp;to&nbsp;nikterak neuráželo, ale dokonce míval pocit, že&nbsp;se&nbsp;ho&nbsp;to&nbsp;vůbec netýká. On&nbsp;se&nbsp;přece nikoho neprosil, aby se&nbsp;narodil jako muž&nbsp;– a&nbsp;nenechá si&nbsp;proto nikým podsouvat žádnou domnělou povinnost. Žádný závazek, že&nbsp;se&nbsp;bude chovat jako opravdový muž, nikomu nepodepsal. Žádné soutěže o&nbsp;titul <em>Skutečný chlap</em> se&nbsp;nikdy vědomě nezúčastnil&nbsp;– tak proč mu&nbsp;tedy pořád někdo hlásí jeho údajné soutěžní výsledky?</span></p>
        </section>
        <section>
          <p class="chunk" data-nb-ref-number="4" data-nb-words="128" data-nb-chars="761"><span class="idea" data-nb-ref-number="4" id="idea4" data-nb-words="128" data-nb-chars="761">Dana přišla v&nbsp;plačtivé náladě: ve&nbsp;škole to&nbsp;nestíhá, včera někde ztratila tramvajenku s&nbsp;čtvrtletním kuponem, a&nbsp;když si&nbsp;ke&nbsp;všemu dnes odpoledne kupovala nové džíny, jakési dvě mladé prodavačky nahlas urážlivě okomentovaly šíři jejích boků. Oskar dostal na&nbsp;ty&nbsp;káči upřímnou zlost a&nbsp;s&nbsp;Danou neméně upřímně soucítil&nbsp;– přivinul si&nbsp;ji&nbsp;k&nbsp;sobě a&nbsp;za pomoci několika klasických psychologických triků <em>(Polož si&nbsp;otázku: bude ti&nbsp;na&nbsp;tom záležet ode dneška za&nbsp;rok?)</em> její žal poměrně rychle utišil. Potom jí&nbsp;navrhl, aby si&nbsp;vyšli do&nbsp;nějaké dobré restaurace, ale Daně se&nbsp;už&nbsp;nikam ven nechtělo, a&nbsp;tak pouze telefonicky objednal dvě pizzy s&nbsp;tuňákem a&nbsp;láhev vína; když diktoval do&nbsp;telefonu adresu, přistihl se, že&nbsp;mluví o&nbsp;něco hlubším hlasem než obvykle, ale Dana si&nbsp;ničeho nevšimla.</span></p>
          <p class="chunk" data-nb-ref-number="5" data-nb-words="58" data-nb-chars="337"><span class="idea" data-nb-ref-number="5" id="idea5" data-nb-words="58" data-nb-chars="337">Po&nbsp;večeři Danu podebral v&nbsp;pase, zdvihl ji&nbsp;a&nbsp;odnesl do&nbsp;ložnice, kde se&nbsp;pak nebývale dlouze milovali. Nakonec mu&nbsp;Dana položila na&nbsp;mohutný hrudník svou zrudlou tvář a&nbsp;Oskar ji&nbsp;zamyšleně hladil po&nbsp;vlasech, prohlížeje si&nbsp;přitom své drobné ruce. Stejně by&nbsp;nemuselo být špatné, napadlo ho, kdyby se&nbsp;i&nbsp;chlapi mohli občas o&nbsp;někoho takzvaně opřít.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Title</a></li>
            <li><a href="./povidky_o_manzelstvi_a_o_sexu_020.html#chunk1" rel="next">Next chapter →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>